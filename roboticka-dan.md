# Robotická daň

Častým návrhem na řešení důsledků robotizace je daň, která by postihla automatizovanou část produkce, a získané peníze by byly distribuovány mezi lidi, kteří v důsledku robotizace přišli o práci.

Postupně přijde o práci většina populace. Nutnost lidské práce není pozitivní, ale naopak prudce negativní faktor. Automatizace téměř veškeré produkce a služeb je pozitivní, nikoliv negativní jev - prakticky nikdo si nepřeje markovat zboží, řídit kamion nebo třídit zboží ve skladu, a kdo ano, ten k tomu má i nadále možnost; lidé protestují, protože nemají jinou možnost obživy, a závislost na státu není chtěná, dostatečná ani důstojná.

Daň se promítá do ceny produktu. Pokud se zdaní produkty a služby, na které se narůstajícímu množství lidí zároveň v plné výši přispívá, vznikne cyklus neustálého zvyšování daní, což ale zvýšuje cenu produktů a služeb, a tedy vytváří nutnost zvýšit daně. Tento cyklus by skončil úplným ekonomickým kolapsem civilizace.

Kolaps civilizace v důsledku daní je samozřejmě nepravděpodobný - lidé by byli se systémem nespokojeni daleko dříve, než by k tomu došlo; problém je, že historická zkušenost říká, že právě v takové době se společnost radikalizuje a umožňuje vzestup diktátorů a jejich totalit, což většinou končí (světovou) válkou - a vzhledem k technologickému pokroku (AI, computer vision, internet, robotizace) by s touto totalitou už pravděpodobně nešlo nic dělat.

Odkázat všechny na podporu státu není udržitelné - postupný nárust robotizace, imigrace, růst populace a lidská povaha sama o sobě. Lidé, pokud nemají být závislí na státu, potřebují nejnižší možné ceny. Samotná státní správa stojí nemalé peníze.

Pokud neexistuje umělý faktor jako daň a materiály jsou jednoduše a levně získatelné i zpracovávatelné ve velkých objemech, ceny, tvořené především marží, se přirozenou tržní soutěží sníží až na cenu materiálů, a pravděpodobně dojde k situaci, kdy podobně jako například bankovní účet (který byl dříve placený) bude většina služeb i produktů zdarma, zdroj zisku a tedy placené budou ty, které závisí na lidech, a půjde o luxus.

Mezera mezi chudými a bohatými tedy zmizí sama. Bohatství v materiálním smyslu přestane existovat. Protože se jedná o snížení cen ze strany nabídky, nikoliv zvýšení možností (platů) na straně poptávky, teoreticky se všichni stanou stejně *chudými* - ale zároveň stejně bohatými. Tento irelevantní rozdíl zneužívají lidé k argumentaci pro zavedení daně ("zdanění vykořisťujících bohatých").

Robotická daň dává smysl jako dočasné opatření, kdy lidé, kteří přisli o práci, ještě nemají možnost dostupných základních produktů a služeb (jídlo, pití, ubytování, zdravotní péče), protože technologický a společenský pokrok není v danou chvíli dostatečný. Praxe ale ukazuje, že demokracie nevede k logickým nebo efektivním řešením - mnohem větší sílu mají populisté. Současný vzestup extrémní pravice i levicového populismu by velice pravděpodobně zabránil včasnému zrušení této daně; navíc by neměla společnost motivaci svou budoucnost včas řešit, a technologický a společenský pokrok by tedy nemusel v důsledku nikdy být dostatečný.

Řešení robotizace prostřednictvím státu a jeho sociálního systému místo tržního a společenského řešení navíc vede k dalším negativním společenským jevům, jako je odmítání imigrace nebo dokonce pomoci ("je málo peněz na naše vlastní lidi, nemůžeme pomáhat dalším"), snahy o řízení růstu populace... 

## Odkazy

- The Future is Jobless https://web.archive.org/web/20181103145637/https://old.reddit.com/r/Futurology/comments/9rz25n/the_future_is_jobless_the_good_and_the_bad/
